---
Title: Designprinciper
Description: Part 3
Template: kmom
---

Designprinciper
=======================

* [Färganalys](01_colors)
* [Laddningstid](02_load)
* [Designprinciper](03_design_principles)

## Syfte

Den här rapporten syftar till att undersöka och utvärdera vilka typer av designprinciper som används på tre olika olika webbplatser. Avslutningsvis görs samma typ av utvärdering för den här sidan. Rapporten är författad inom ramen för kursen Teknisk webbdesign och användbarhet på Blekinge Tekniska Högskola, höstterminen 2020.

## Urval

Jag tyckte det var ganska svårt att hitta sidor som kan kategoriseras som personsidor. Jag lutar åt uppfattningen att den typen av webbplatser inte är lika prevalenta som för kanske tio år sedan och funktionen de fyllde har mer och mer flyttat över till någon av de andra stora plattformarna som t ex Twitter eller Instagram där många artister och författare istället väljer att marknadsföra sig själva. Jag upplever också att bloggar är betydligt mindre vanligt än förr och att de bloggar jag hittar ofta har en relativt intetsägande design som skulle göra en sådan här studie ganska tråkig. Allt detta förstås sagt med brasklappen att detta eventuellt bara gäller den sortens individer som jag spontant kommer att tänka på och söker efter, vilket tenderar att vara olika sorters politiska filosofer, som dras till Twitter och en och annan artist, som dras till Instagram. 

Hur som helst har jag landat i att jag kikat på de olika webbplatserna tillhörande Kenan Malik, Adam Tooze och artisten Sia Furler. En ganska blandad kompott med uppenbart olika nivåer av estetisk ambition. De två förstnämnda är framförallt författare och intresserade av att förmedla sina texter medan Sia har en tydligare sammanhållen artistisk profil som mer genomgående förmedlas i hennes musik och designval.

## Metod

Huvudsakligen lutar jag mig mot artikeln "Design elements and principles" på canva.com som jag tycker är en välstrukturerad och relativt uttömmande artikel på ämnet.

## Sia
![Siamusic.net](../assets/img/sia.png)
Förstasidan på siamusic.net

<a href="https://www.siamusic.net/" aria-label="siamusic.net">Siamusic.net</a> är artisten Sias webbplats och syftet som jag ser det är framförallt att informera om kommande musiksläpp, turnéer och andra nyheter. Ett par designelement är väldigt uppenbara. Förstasidan är väldigt symmetriskt komponerad, vilket också skapar en naturlig balans, men indelad i flera block eller sektioner som man når genom att scrolla nedåt. Varje sektion har sedan allt innehåll samlat i mitten. Det första som slår mig när jag går in på sidan är användningen av riktning i och med bilden i mitten av sidan. Här är riktningen rakt nedåt - skulle man rita upp konturerna runt bilden med så få räta linjer som möjligt så skapas en symmetrisk pil nedåt - till skillnad från t ex Z-, L- eller Y-format som används som exempel i "Design elements and principles". Detta leder ögat nedåt och uppmanar indirekt besökaren att scrolla nedåt.

Skala och hierarki används också genom att t ex vissa element skrivs ut i betydligt större font-storlek, så som "Sia" i mitten av navigationsmenyn högst upp på sidan. Starka färger och kontraster är andra designprinciper som återkommer genom sidan. 

De flesta av undersidorna är inte undersidor i egentlig mening utan leder vidare till externa källor där designen ofta skiljer sig från förstasidan. Det finns ofta ändå en viss igenkänning av att den karaktäristiska gula färgen återkommer, dock mer återhållsamt använd. 

Sia är en, med de flesta mått mätt, väldigt känd artist och det är svårt att tänka sig att den här webbplatsen ger någon större draghjälp i att marknadsföra henne och hennes musik och antagligen är det heller inte riktigt meningen. Istället ser jag det som en plats att snabbt få en överblick över framförallt ny musik och nya projekt. Det är huvudsakligen samlat på förstasidan som navigeras igenom ett relativt litet antal element genom att scrolla nedåt. Trots det återhållsamma innehållet så händer det mycket på sidan och kontraster och nyanser skiftar när man scrollar, vilket jag tror är effektivt för att hålla kvar besökarens uppmärksamhet. Designen är, trots få element, väldigt uttrycksfull och känns väl uttänkt. Det ljusa färgschemat förmedlar energi, kraft och glädje på ett snyggt sätt som håller intresset vid liv och nog kan lyckas med att få besökaren att vilja scrolla vidare på sidan och därmed få del av t ex information om nya släpp.

## Adam Tooze

![Adamtooze.com](../assets/img/tooze.png)

Ekonomihistorikern Adam Toozes webbplats <a href="https://adamtooze.com/" aria-label="adam tooze website">adamtooze.com</a> är både betydligt mer dämpad rent designmässigt, främst sett till färgschemat, men också mer välfylld sett till innehåll. Syftet med webbplatsen ska nog förstås som en ambition att samla hans texter, som publiceras på många olika ställen och i många olika format, för den som eventuellt är intresserad. Utifrån detta är det rätt naturligt att stor tyngd läggs på att just lyfta fram texterna.

Förstasidan använder en tydligt grid-baserat design, där allt innehåll nedanför headern är samlat i tre kolumner. Radindelningen skiljer sig dock kolumnerna emellan vilket bidrar till att skapa lite dynamik i mönstret. Detta bidrar också men riktning, då åtminstone jag tenderar att följa de kortare urklippen av längre texter presenterade på förstasidan i ett sick-sack-mönster.

Hierarkin är tydlig där den stora headern drar uppmärksamheten till sig med namnet Adam Tooze i versaler och framträdande font-storlek, samt ett kort informationsstycke om honom. Den vita texten mot den mörkgröna bakgrunden skapar också en stark kontrast vilket ytterligare förstärker detta element.

Gridet återkommer på de flesta av webbplatsens olika undersidor men ser något annorlunda ut. På vissa används t ex bara två kolumner och på undersidan "research" används det inte alls.

Här är jag mindre klar över om jag tycker att det här är så lyckad design egentligen. Även om det snabbt blir tydligt vad webbplatsens syfte är så upplever jag inte att den fångar mitt intresse särskilt mycket. Samtidigt gör den antagligen ungefär vad som är tänkt, samlar och presenterar författarens senaste texter på ett relativt lättöverskådligt vis. Det jag tycker saknas är något som ger den lite mer karaktär, det hade kunnat vara en webbplats som tillhörde vem eller vad som helst. Jag får känslan av att den tillhör någon mindre nyhetspublikation än en specifik skribent. 

## Kenan Malik

![kenanmalik.com](../assets/img/malik.png)

Kenan Malik hamnar i ungefär samma fack som Adam Tooze. Han är vetenskapshistoriker, föreläsare och skribent och hans webbplats <a href="https://kenanmalik.com/">kenanmalik.com</a> används på ungefär samma sätt för att samla och presentera hans texter.

På förstasidan används väldigt tydligt en grid-baserad design och här har han valt att, istället för att presentera texterna i form av kortare urklipp med en "läs mer"-länk längst ned i varje block, presentera dem med illustrationer, vilket jag tycker gör designen lite mer intressant. Samtidigt kan besökaren välja att skifta hur det presenteras så att texterna istället visas som block i rader efter varandra, då med en kort introduktion till vad texterna handlar om bredvid illustrationen.

Färgschemat går i gråskala med en ljus lila som accentfärg för länkar och dylikt och det är inte särskilt mycket med designen som sticker ut i övrigt. Den har ett ganska tydligt blogg-format med fokus på texterna. Kenan Malik har dock valt att kalla sin blogg för "pandaemonium" vilket presenteras med en stor logga i webbplatsens header. Den går också i gråskala men skiftar i typsnitt på ett sätt som kontrasterar tungt och lätt eller tjockt och smalt, men ändå bibehåller balansen som helhet. 

Designen mellan de olika undersidorna skiljer sig inte särskilt mycket åt. Det som framförallt ändras är hur gridet används. På förstasidan med fyra, sidebaren inräknad, tydliga kolumner medans på många andra sidor används en kolumn där all text samlas och en kolumn för sidebaren.

Trots den väldigt sparsamma färgsättningen så tycker jag att webbplatsen känns betydligt mer intressant än t ex Adam Toozes, som ändå hade valt ett ganska påfallande färgschema i grönt analogt eller nästan monokromt. Kenanmalik.com känns mer medvetet designad på ett sätt, den har en tydligare profil. Som jag ser det är det användningen av en logga och fler bilder till texterna som gör webbplatsen mer visuellt intressant. Personligen känner jag mig mer nyfiken och motiverad att faktiskt klicka mig vidare in på någon av artiklarna här än på adamtooze.com. Känslan är mer personlig, att det här är just Kenan Maliks webbplats och inte någon annars.

## Sammanfattande analys

Jag har gjort ett kort urval av de mest uppenbara designprinciperna på tre webbplatser. Även jag ibland inte hittar just CSS grid med min webbläsare, så kan det vara tydligt att det strukturella mönstret, att organisera och placera element i ett rutnät, används på en sida. Det är förståeligt, speciellt med sådana personliga sidor som presenterar en skribents olika texter som alltså mycket opererar ungefär på samma sätt som vilket gammalt tidningsomslag som helst: att visa någon typ av sammandrag eller introduktion till de artiklar som finns att välja mellan och var i tidningen de finns, eller vilka länkar man ska trycka på för att läsa mer. Kenan Malik gör det lite annorlunda genom att visa upp vad som mer ser ut som en uppställning böcker att öppna och förlitar sig mer på att illustrationen och artikelns titel ska vara tillräckligt för att locka läsaren. Huruvida det fungerar vet jag inte, men det betalar sig åtminstone på det viset att förstasidan som helhet sticker ut mot många bloggar. Samtidigt går det också att välja att visa texternas presentationselement på det mer traditionella sättet, fast då radvis snarare än i ett typiskt rutmönster. 

Adam Tooze använder ett mycket mer bekant mönster som också, tycker jag, hamnar farligt nära någon mindre nyhetspublikations mindre bearbetade webbplats och gör ett något mindre personligt intryck.

Siamusic.net blir, antagligen väntat, den webbplats som sticker ut mest av de tre. Där Adam Tooze och Kenan Malik presenterar relativt mycket material åt gången på sina webbplatser så finns väldigt få element och de som finns är glest utspridda på Sias sida. Här är det en mer konstnärlig komposition och sidans hela uttryck känns mer som en förlängning av Sias samlade artistiska estetik. Bristen på element vägs upp mer starka färger, bilder, rörelse och riktning och överhuvudtaget att det som visas upp är väldigt effektfullt sammansatt.

Det var intressant att jämföra två webbplats med ungefär samma syfte och ambition som en webblats som är byggd utifrån helt andra förutsättningar och förväntningar, på ett sätt som gjorde kontrasterna dem emellan extra tydliga. Även om urvalet såklart är extremt litet så är det antagligen rimligt att anta att webbplatser som används för att förmedla text till stor del fortfarande vilar på många av de principer som tryckta tidningar använt sig av under åtminstone hela 1900-talet. Sias sida var istället mer som ett konstverk eller ett samlat uttryck i sig och hade antagligen inte gynnats av att fylla på förstasidan med fler element än de som finns där. Om besökaren bör dock inte förvänta sig att hamna på en webbplats där det snabbt ska gå att hitta så mycket skrivet material om artisten som möjligt, utan mer vad som nästan är en virtuell miljö, som ett av många uttryck för en samlad artistisk estetik.

## Analys av portfolio

Som jag ser det är det framförallt bild- och färgsättning som står för att förmedla en viss känsla på min webbplats. Utöver galleriet använder jag inte något grid utan elementen är främst strukturerade radvis. Börjar man uppifrån så kan man eventuellt tala om en Y-formad riktning, där loggan och titeln syns först, sedan navigationen för att sedan genom headern ledas ned mot själva innehållet och presentationen av mig själv som finns på förstasidan. Hierarki och skala används också som brukligt i och med att t ex rubriker skrivs ut i större bokstäver, i en annan font och en annan färg än själva brödtexten. 

Det enskilt mest påfallande designvalet är bakgrundsbilden i gråskala med ett antal okända människor framför en tegelvägg, iklädda vita dräkter och munskydd. Den säger egentligen inte så mycket, går inte direkt att knyta till något specifikt innehåll på någon av sidorna, men den är ganska stämningsfull och skapar en, tycker jag, ganska suggestiv och kanske lite obehaglig känsla, lite beroende på hur man är lagd. I headern används en svartvit bild på cthulhu i en slags tidningstrycks-effekt och stärker den mörka känslan på webbplatsen.

Andra principer som kan nämnas är användningen av whitespace där jag försökt bibehålla en inbördes proportion mellan olika whitespaces i hela tredjedelar. Jag tror inte jag har lyckats med det genomgående men jag har försökt utgå från enheten rem som här är 16 pixlar för att definiera margins och paddings i x antal rem och helst max 3, för att få en konsekvent spacing uppdelad i en, två eller tre tredjedelar av 48 pixlar.

I de sidor som använder grid har jag också hållit mig till regeln om tredjedelar. Mina kmom-boxar som ligger i ett gred om tre kolumner är i sin tur uppdelade i tre lika stora rader där varje element i varje box ligger centrerat i sin egen tredjedel. 

Huruvida designen som helhet är lyckad utifrån sitt syfte är svårt att säga. Här skulle det absolut gå att argumentera för att webbplatsens syfte huvudsakligen bör vara att visa upp mina kunskaper inom webbprogrammering och design. På så sätt är den kanske inte speciellt lyckad i och med att designen, åtminstone i min mening, är relativt återhållen och egentligen ganska platt. Bortsett bakgrundsbilden finns det inte så många element som skapar djup, textur eller rörelse. Antagligen har detta mycket att göra med att jag oftast har grundinställningen att det skrivna innehållet är det väsentliga som ska lyftas fram och göras lättläst, men det behöver inte och kanske rentav bör inte nödvändigtvis vara fallet när det kommer till en portfolio som denna. Här skulle antagligen syftet gynnas av att ta ut de konstnärliga svängarna något och kanske lyfta fram de grafiska elementen mer än de skrivna.

<p style="text-align: right">Simon Evertsson</p>
